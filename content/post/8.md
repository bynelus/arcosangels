---
title: "De eerste halve marathon ooit!"
date: 2020-06-29T18:50:00+01:00
description: "Wie mij enkele maanden geleden had gezegd dat ik op een zaterdag in juni een halve marathon zou gaan lopen, had ik compleet voor gek verklaard."
author: "fanFRANK"
image: "blog/8.jpg"
bodyClass: "single"

---

Wie mij enkele maanden geleden had gezegd dat ik op een zaterdag in juni een halve marathon zou gaan lopen, had ik compleet voor gek verklaard. Maar het is toch gebeurd! In deze blog zal ik vertellen hoe dit tot stand is gekomen. Afgelopen jaren ging ik sporadisch hardlopen in de zomervakantie. De korfbal was immers even gestopt en je moest toch enigszins conditioneel op peil blijven. Dit hardlopen ging overigens vaak niet vanzelf en zeker niet van harte, maar onder het mom ‘het is goed voor je conditie’ werd er toch af en toe een rondje van 5 km gelopen. Afgelopen zomervakantie hoefde ik niet meer conditioneel in vorm te blijven voor de korfbal, maar werd het vlammetje van hardlopen aangewakkerd door enkele wedstrijdjes tijdens deze zomer. Zo was er het eerste loopje in Maasland, de sport-en-spel-loop en daarna nog een loopje in Kwintsheul en de Bradelierloop. Daartussen werden de hardloopschoenen ook vaker aangetrokken en begon ik het wel echt leuk te vinden. De tijd werd natuurlijk bijgehouden en leuk om te zien dat je soms wel echt lekker en snel had gelopen en dat het een andere keer wat moeizamer ging. Bij de wedstrijdjes loop ik sowieso harder, omdat ik altijd degene voor me wil inhalen, toch een beetje dat competitieve. De mensen die zeggen dat je met zo’n wedstrijd voor jezelf loopt, heb ik nooit begrepen. Ook ging het lopen vrij aardig; in sprinten ben ik nooit goed geweest en de illusie dat ik daar ooit goed in ga worden, heb ik ook allang opgegeven, maar duurloop ligt mij beter.

Daarna was er even een tussenstop van 6 maanden in Zuid-Afrika. Daar is het juist ten strengste verboden om hard te lopen, want ‘only food runs in the bush’, dus even het hardlopen op een laag pitje.

Bij terugkomst in maart maar weer begonnen met hardlopen en al snel tikte ik een keer de 9 km aan. Dat was voor mij al echt een overwinning, omdat ik dat nog nooit had gedaan. Maar ondertussen zag ik wel bij de Arco’s angels dat er lopers bij zaten die regelmatig boven de 10 km zaten, dus dat was natuurlijk wel het doel. Zo liep ik op 28 april mijn eerste 10 km en op 23 mei zelfs 13,6 km. Dat ging steeds makkelijker moet ik zeggen. Maar tijdens het vervangende weekendje weg met die gasten hadden Haas en Koole het op vrijdag opeens over een halve marathon die zaterdag erna. Ik luisterde hier alleen maar met verbazing naar, maar toen vervolgens Kappie ook zei dat hij hier wel oren naar had, begon ik mezelf af te vragen of ik dit ook zou kunnen. De vraag van mijn maten bleef ook niet lang uit en ik had voorzichtig toegezegd, maar ik hield nog wel een slag om de arm. Toen ik vervolgens thuis en in Delft vertelde dat ik een halve marathon ging lopen, werd er ook vooral met verbazing gereageerd. Maar wat is het verste wat je tot nu toe hebt gelopen? Ben je niet goed bij je hoofd ofzo? Waarom? Zomaar wat vragen die mij werden gesteld. Naar mate de zaterdag dichterbij kwam, begon ik mezelf ook wel af te vragen waarom ik ook alweer had ingestemd met dit idee. De avond ervoor kreeg ik zelfs last van spanning toen ik het rondje zag wat we gingen lopen. Toen realiseerde ik me pas dat 21 km wel echt fucking ver is! Er was een weersvoorspelling dat het zou gaan regenen, dus ik probeerde me nog in te dekken dat ik dat echt vreselijk vind tijdens het lopen, maar helaas was het precies droog wanneer wij zouden gaan lopen, dat plan was dus ook mislukt.

 Toen was het dus zover, zaterdag 6 juni, een halve marathon onder leiding van Arco himself met gelukkig nog wat maten; Kappie, Haas en Koole. Ik was nog niet de deur uit of ik kwam de leider al tegen op de Kijckerweg en samen even op een rustig warm-loop-drafje naar de sporthal. Wanneer iedereen zich inmiddels verzameld had op het terrein bij de sporthal gingen we van start. Arco zou het tempo aanhouden. We mikten op ongeveer 5.10 à 5.15 per kilometer. De route was keurig uitgestippeld zodat we op de heenweg richting Hoek van Holland vooral uit de wind liepen, waardoor de tegenwind die we op dat stuk zouden hebben, vooral uitbleef. Onderweg keek ik natuurlijk lekker om mij heen. Zo zat er langs de Maasdijk een prachtige torenvalk op een lantaarnpaal. Deze kon ik op dat moment ook nog aanwijzen aan Kappie. Je blijft toch een vogelliefhebber! Vervolgens door het bos gelopen en daarna richting Hoek van Holland, over het spoor waar iedereen keurig op tijd over was, behalve Koole. Dus daar hadden we even een korte stop, want er kwam een trein aan. Daarna weer verder gegaan en niet veel later onze tweede onderbreking. Koole was namelijk op weg om zijn PR met 15 minuten te verbeteren, wat natuurlijk een onwijs knappe prestatie was, maar hij vond het tempo vooral erg hoog. Vanaf dat punt zouden we de wind in onze rug hebben en dat loopt toch wel wat makkelijker. Op zo’n 14,5 km hadden we nog een korte onderbreking en zouden we het laatste stuk in gaan. De beentjes begonnen toch al wat zwaarder te voelen, maar qua ademhaling ging het nog prima. Het ging nog een stuk aardig, maar op zo’n 16,5 km gingen we het tunneltje onder Westerlee door; even naar beneden en vervolgens weer omhoog deed mij toch niet zo goed. Vanaf dat punt ging het per kilometer zwaarder en zwaarder. Het groepje van 5 rekte ook wat uit. Arco bleef aan kop, daarachter kwamen Kappie en ik en daarachter Haas en Koole. De gemiddelde tijd per kilometer werd ook niet echt beter, maar we wilden hem natuurlijk wel allemaal uitlopen. De laatste 2 kilometer was er werkelijk waar niets sierlijks meer aan heel ons lopen en had ik het idee dat ik elke stap door mijn benen kon zakken! Vervolgens kwamen bij de Kasteelweg uit en hadden we het laatste stukje vanaf daar naar de sporthal nog even lekker volop tegenwind, ideaal na zo’n 20 kilometer! Bij aankomst bij de sporthal zwaar naar de klote, maar wel met een voldaan gevoel. Kappie, Haas en Koole voelden zich ongetwijfeld hetzelfde zoals ik mij voelde, compleet naar de klote, maar Arco ging het laatste stukje naar huis nog even 4x 200m versnellen want zijn benen waren in slaap gesukkeld, hoe dan? De twee dagen erna heb ik ook nog wel flinke last van mijn benen gehad, maar daarna ging het wel weer. Toch even een mijlpaal bereikt door een halve marathon te lopen. Dit is met een groepje toch ook net wat makkelijker dan alleen, denk ik dan tenminste! Dit is de eerste keer, maar ik sluit niet uit dat er een vervolg gaat komen. Dan hopelijk in de nieuwe shirts van Arco’s angels en dan sluit er misschien nog angel bij aan! Uiteindelijk een prachtige tijd van 1:49:50.

_P.S. De webmaster heeft zitten slapen, vandaar een kleine vertraging van deze blog. Last gehad van dit voorval? Stuur ons een e-mail._