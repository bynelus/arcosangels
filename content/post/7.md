---
title: "De innerlijke strijd die niemand ziet!"
date: 2020-05-17T15:20:00+01:00
description: "Zomaar een anekdote van Rob, een verhaal uit het hart."
author: "Rob"
image: "img/rob.jpg"
bodyClass: "single"

---

De klager, de zeikerd, de man van 1000 en 1 excuses, de uitloper, de wandelaar. Zomaar wat namen die goed bij mij passen, maar ik wil jullie vandaag toch ook eens meenemen naar mijn kant van het verhaal. Want waar andere geboren zijn met ‘de knop’ die ze om kunnen zetten, ben ik zonder geboren. Daarnaast heb ik ook een ruggengraat van slagroom, een loopsouplesse van een brontosaurus en weeg ik 204 pond schoon aan de haak. Al met al dus niet de beste basisvoorwaarden voor een hardloop carrière zou je zeggen. En dat is dus ook niet het geval.

Het zit hem niet perse in de onwil vooraf, maar vooral in de motivatie tijdens het lopen. Ik zal jullie even meenemen in de gedachtegang van mij als ik ga hardlopen:

- “Lekker weertje vandaag, zin om te lopen.”
- “Misschien ga ik wel …. Lopen. (altijd meer km dan het eindresultaat)”
- “Ik ga straks wel.”
- “Ik zou ook gewoon morgen kunnen.”
- ”Nou laten we maar gaan dan.”
- “Ik ga iets kleiner rondje denk.”

Dan ga ik dus starten en dan begint het pas echt….

- “Ik ga wel lekker”
- “6 km is misschien toch een beetje ver”
- “Pff kut wind”
- “Pff ben verrot”
- “Vanaf hier moet ik nog helemaal daarheen, en dan nog naar huis.”
- “Als ik daar ben stop ik heel ff”

Dan na 5 min stilstaan

- “Vanaf nu het hele stuk doorlopen naar huis”
- “Pff kan echt niet meer”
- “Nouja 4 is ook best, dan loop ik de rest naar huis.”
- “Volgende keer ga ik echt 7!”

Dit zijn zo'n beetje de stappen die ik mentaal zet op een hardloopdag. 

En toen kwam de coronacrisis.
Die heeft mij als ongemotiveerde sporter een hoop moois geboden. We zijn namelijk een heus Corona trainingsprogramma begonnen. Elke week verzint een ander een training en de rest doet daar zonder al te veel geklaag aan mee. Dit heeft Niels onder andere over de drempel van de 5k gebracht (En een aantal nieuwe routes) en heeft mij een nieuw PR op de 5k opgeleverd.

Zoals jullie begrijpen zijn dit mooie mijlpalen en kreeg ik er zowaar een beetje plezier in. Een intervaltraining van Koole, een training op locatie van Haas en natuurlijk de uitstekende motivatie en groepsdruk van de Angels. Dit resulteerde in een vrijwillige 10km op Koningsdag. Ja, en als we zover gekomen zijn, dan komt vanzelf de man met de hamer op bezoek. Ondanks dat ik knieën van dieplood heb, hebben ook zij toch een beetje rust nodig in deze tijden van ongekende trainingsuren. 

Kortom ik zit in de hoek waar de klappen vallen. Gelukkig heb ik een team waar je altijd op kunt bouwen. Haas loopt binnen 2 weken na z'n teenblessuere weer het asfalt aan stukken en Koole loopt 'per ongeluk' 28km, terwijl hij er maar 10 wilde. Dat zijn echt motiverende dingen voor iemand die elke keer weer blij is met 5km uitlopen en nog kunnen functioneren de volgende dag.

Zie je mij dus lopen over de Lierse wegen, doe als een motorrijder en geef me een duimpje! Ik heb het nodig.

