---
title: "fanBLOG: Op stap met de Angels"
date: 2020-03-22T19:06:00+01:00
description: "Een dag waar Thom al lang naar uitkeek, eindelijk daar!"
author: "Thom"
image: "blog/4.jpg"
bodyClass: "single"

---

Zondag 22 maart 2020, de dag waar ik zo lang naar uit gekeken had. Na wekenlang bellen, appen en mailen had ik het dan toch voor elkaar. Deze zondag was het dan zo ver. Ik mocht als eerste fan ooit mee met een training van Arco's Angels. Het zou een run bike run worden. Op het verzamelpunt werd echter besloten dat dit toch niet verstandig was, aangezien we dan elkaars fiets zouden gebruiken. In deze tijden van Corona crisis leek ons dat niet verstandig. Overigens was het 1,5 meter afstand houden geen enkel probleem, maar daarover later meer. 

Toen ik de eerste tegenvaller had verwerkt (alleen maar hardlopen en niet even fietsen tussendoor), gingen we op pad. Uiteraard met de leider en gangmaker Arco op kop. Arco had nog wel wat last van zijn achillespees na een klein trainingsloopje op zaterdag (30 kilometer over Utrechtse zandpaden), maar vond dat hij het niet kon maken richting zijn fans om niet te komen. 

De straffe, frisse wind hadden we op het eerste stuk over de Veilingweg vol in het gelaat. Rob, die zich goed gekleed had op de omstandigheden, moest na dit eerste lange stuk bekennen dat hij het gevoel in zijn handen al verloren was. Na de eerste 1,3 kilometer wist deze fan dat het menens was. Ik heb het even opgezocht, de laatste keer dat ik hardgelopen had, was op 28 augustus 2019. Wellicht was ik wat over enthousiast dat ik mee mocht met de Angels, want na het eerste stuk werd ik toch wel flink met mijn neus op de feiten gedrukt. Maar goed, ik kon me niet laten kennen, want ik was met mijn helden op stap. 

De tocht werd voortgezet richting Honselersdijk, langs de viswateren van de Wollebrand. Wellicht was het verstandiger geweest als ik ook een hengeltje was gaan werpen vandaag, maar daar was het al te laat voor. Eén voordeel, ik heb me niet één keer druk hoeven maken over de 1,5 meter afstand die ik van iedereen moest houden. Om het zekere voor het onzekere te nemen, hield ik gewoon anderhalve hectometer afstand van iedereen. Gelukkig voelden de mannen zich niet te groot om af en toe, zeg maar iedere 1,5 kilometer, even op hun fan te wachten. Als ik dan aan kwam lopen, meestal een minuutje later, dan zag ik de ongeduldige blik van Arco al van honderden meters afstand: ‘mag ik al weer, alsjeblieft?!’ zei zijn gelaat dan. 

Na 4,2 kilometer was het moment daar, ik zat er flink doorheen. Normaal (vorig jaar dus, toen ik nog wel eens hardliep), stopte mijn rondjes bij deze afstand. Ik besloot dan ook om de snelste weg naar huis te nemen. Toen ik van mijn helden hoorde dat de snelste route alsnog zo’n 3 kilometer lopen was, zakte de moed me toch wel een beetje in de schoenen. Toen gebeurde er iets moois. De Angels lieten mij niet stikken, nee zeker niet. Sterker nog, het waren de Angels die mij overtuigden om mijn weg te vervolgen en de volle 7,5 kilometer vol te maken. 

Toen wist ik echter niet dat het zwaarste stuk nog kwam. De Lange Broekweg, één van mijn grootste vrienden toen ik nog op school zat in Naaldwijk. Lekker karpers kijken in het zonnetje, genieten was het. Toen had ik nooit kunnen denken dat ik zo’n hekel aan deze weg ging krijgen. De wind vol op de neus, zelfs het gespierde lichaam van Rob kon mij niet uit de wind houden. Alsof het allemaal nog niet erg genoeg was, moesten we ook nog door de tunnel, waar de wind helemaal vrij baan had. Deze tunnel is sinds vandaag omgedoopt tot: ‘De tunnel of terror’. Speciale dank gaat ook uit naar NielS van der Lingen, hij was het die mij hoop gaf door te zeggen dat we er eigenlijk al bijna waren. Des te groter was de klap toen hij halverwege de Lange Broekweg vertelde dat hij zich even een kruispuntje had verrekend. 

Eindelijk aanbeland bij de brug van het kanaal, scheidden onze wegen. Arco trekt voor minder dan 10 kilometer zijn schoenen niet aan, dus die ging de 10 kilometer nog even volmaken. Ik kon alleen maar denken aan een bak warme koffie en mijn heerlijke bank. Niels en Koole droegen zich als Haas op de Kerklaan. Rob koos aan het einde van de Kerklaan de snelste route naar huis. 

Thuis aanbeland was het dan eindelijk tijd om te genieten, nadat ik een uur had afgezien. De Angels voelden zich nog prima en genoten met volle teugen van het bakkie koffie dat mijn Senseo apparaat voor hun gezet had. Tijdens het napraten kwamen nog wat tips naar boven, ik heb ze hieronder even opgesomd:

* Denk niet dat je zomaar even met de Angels mee loopt als je een half jaar niet hebt hard gelopen
* Plak je tepels af, want allemachtig wat kunnen die dingen pijn doen (credits naar Koole)
* Laat je sleutels thuis, tenzij je Rob er de hele route over wilt horen klagen
* Vergeet vooral niet te genieten!!

Toen de Angels vertrokken waren kon ik nog even nadenken over de mooie ochtend die ik gehad had. Hardlopen met de Angels. Het voelde alsof ik net een balletje had getrapt in De Kuip met Dirk Kuyt. Ik kon duizenden spelers noemen, maar speciaal voor Niels ben ik voor Dirkie gegaan, omdat hij ook zo’n fan is van de beste man. Daarom wil ik dan ook de Angels bedanken, zonder hen was ik waarschijnlijk al na 1,5 kilometer rechtsomkeert gegaan!

Tot de volgende!

Thom