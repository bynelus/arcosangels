---
title: "Het lot van een ingegroeide teennagel"
date: 2020-03-22T18:25:00+01:00
description: "De waarheid is soms pijnlijk en hard, maar je kan niet altijd zes gooien."
author: "Haas"
image: "blog/3.jpg"
bodyClass: "single"

---

### Sportieve struggles

Wanneer een ingegroeide teennagel je uit ‘the running’ houdt..

Op sportief vlak heb ik in 2020 nog niet zo’n succes gehad, gezien het feit dat een blessure mij alweer 3 maanden aan de kant houdt. Nu zal je zeggen 3 maanden? Ja helaas, het is niet anders. Ik zal u meenemen naar hoe dit tot stand is gekomen.

### Lang, lang geleden

In mijn carrière als korfballer bij ckv Valto in De Lier, die van jongs af aan tot 2 jaar geleden heeft geduurd, heb ik gelukkig weinig blessures gekend. Natuurlijk kwam het wel eens voor dat je een bal op je vinger kreeg, waardoor je de week in ging met een dikke kloppende blauwe vinger. Of wanneer je tijdens het veldseizoen wedstrijd eindigde met een open knie of schaafwond, maar dat mag geen naam hebben. Mijn enkels hebben het het zwaarst te verduren gehad. Toen ik een jaartje of 15 was, mijn eerste jaar in de A1, heb ik zowel mijn linker als rechter enkelbanden verrekt. Het gevolg hiervan was een aantal weken aan de kant en daarna toch maar met enkelbraces aan beide kanten het veld weer betreden.

In mijn 3de jaar in de senioren begon mijn grote teen te irriteren. Nog steeds weten we niet hoe dit is gekomen. Maar destijds had ik nog nooit van een ingegroeide teennagel gehoord en eigenwijs als ik was gewoon netjes twee keer in de week blijven trainen en elke zaterdag een wedstrijd. Met als resultaat dat ik door de ontsteking na elke training en wedstrijd niet meer op mijn voet kon staan. Zoals gezegd heb ik dit een aantal weken kunnen volhouden tot iemand mij toch adviseerde er iets aan te laten doen aangezien mijn teen de kleur paars zowat was gepasseerd. 

Aangekomen bij mijn huisarts, die overigens not amused was vanwege de kleur van mijn teen, had zij weinig tijd nodig om tot actie over te gaan. Er werden 4 spuiten in mijn teen gezet om deze te kunnen verdoven, en om tot verdere behandeling over te kunnen gaan. Verdere details zal ik jullie besparen. 
Na een week mocht het verband eraf en kon er weer op gelopen worden, lees: niet sporten. Aangezien de wond niet direct genas en bleef bloeden, heeft het zeker 3 weken geduurd tot ik weer mocht sporten. Al met al een harde leerles om eerder aan de bel te trekken. 

### Fast forward naar 2019

Eind December 2019 had ik het idee dat er weer iets zat te rommelen bij mijn teennagel en dacht er dus op tijd bij te zijn. Voordat ik contact op wilde nemen met de pedicure heb ik eerste nog op 5 januari met Arco’s Angels de Nieuwjaarsloop in Hoek van Holland gelopen. 

De volgende twee weken had ik eigenlijk weinig tot geen last en op 14 januari de eerste afspraak gepland om de pedicure ernaar te laten kijken. En ja, wat bleek nu was mijn andere teennagel ingegroeid. De pedicure plaatste gelijk een nagelbeugel en verwijderde het wilde vlees. Als huiswerk kreeg ik mee om de teen goed schoon te houden, en trekzalf te smeren om de ontsteking tegen te gaan. Toch blijkt dat de ontsteking en de plek waar de nagel is ingegroeid hardnekkiger is dan verwacht en meer tijd nodig heeft om te herstellen. Na diverse nieuwe nagelbeugels en gaasjes die onder de nagel geplaatst zijn, is nu toch wel het einde in zicht. Het laatste hardnekkige wildvlees moet uit zichzelf weggaan en de wond is bijna geheeld. Ik durf geen harde datum te noemen, maar hoop toch wel over twee weken weer aan te sluiten bij de groep.

We gaan het zien…

Haas
 